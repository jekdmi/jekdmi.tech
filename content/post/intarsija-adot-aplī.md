+++
date = "2020-08-21"
title = "Intarsija, adot aplī"

+++

Esam pieraduši, ka intarsija tiek adīta plaknē. Intarsija ir krāsaini adījumi, kur viena konkrēta krāsa ir pārstāvēta vienā blokā, nevis rakstos. Viena no tās galvenām pazīmēm, ka netiek veidoti dzijas pavedienu pārstaipi; krāsu maiņas vietās savienojums notiek sakrustojot abu krāsu dzijas pavedienus.

<!--more-->

![color_intarsia_in_round_1](../images/color_intarsia_in_round_1.webp)

**Kāpēc intarsija aplī nav bieži izplatīta?**

Kad rinda ir pabeigta dzijas pavediens paliek krāsu laukuma (nosacītās) beigās (skatoties no labās puses - kreisajā malā). Adot aplī, mēs nonākam krāsu laukuma (nosacītā) sākumā, t.i., labajā malā un dzijas pavediens nav tajā vietā, kur mums vajadzētu uzsākt adījumu, bet gan pāri laukumam otrajā galā.


**Kā tomēr var adīt intarsiju aplī?**

Intarsija aplī veidojas, adot plaknē - labās puses un kreisās puses rindās (adījums turp-atpakaļ), bet veidojot mākslīgu savienojumu katras rindas beigās/sākumā.

Savā [apaļšallē Klusā Barenca jūra](https://www.ravelry.com/patterns/library/quiet-barents-sea-cowl) es izmantoju apmetuma metodi: katras rindas sākumā tiek izveidots papildus apmetums (vēl pirms pirmā valdziņa), ko rindas galā saada kopā (labiski vai kreiliski - atkarīgs no nepieciešamā raksta). Savienojuma vietas (ne)redzamība ir ļoti atkarīga no adīšanas rokraksta un prakses, man vēl nav izdevies padarīt to pilnībā neredzamu, tomēr tā nav tik redzama kā šūtā vīle.


**Kā tas notiek praksē?**

Kā piemēru izmantošu [apaļšalli Klusā Barenca jūra](https://www.ravelry.com/patterns/library/quiet-barents-sea-cowl).

1. Uzmetam valdziņus, izmantojot [pagaidu uzmetumu ar tamboradatu](/post/tubulārais-valdziņu-uzmetums).

2. Noadām Pamatrindu, sadalot valdziņus krāsainos blokos. Aplī darbam nesavienojam.

3. Noadām pēc instrukcijas Rindu 1 (LP), kamēr paliek pēdējais valdziņš un pēdējā instrukcija (ssk), kad divi krāsaini bloki satiekas, sakrustojam savā starpā abus dzijas pavedienus.

![color_intarsia_in_round_2_lv](../images/color_intarsia_in_round_2_lv.webp)
*īsu brīdi pirms savienojuma*

Šajā brīdī es sadalīju valdziņus uz abām adatām, izmantojot *magic loop* metodi.  
*Uzmanību! Pirms veikt nākamo darbību, pārliecināmies, ka valdziņi nav sagriezušies (līdzīgi kā savienojot aplī parastu adījumu).*

4. Saadām pēdējo valdziņu ar apmetumu, kā labiski ar slīpumu pa kreisi (ssk). Tas ir svarīgi, lai pēdējais valdziņš adījumā atrastos "augšā".

5. Adījumu pagriežam (adīsim tagad no kreisās puses) un turpinām ar [Rindu 2](/post/apaļšalle-klusā-barenca-jūra-rinda-2).

Savienojuma vieta manā izpildījumā pēc mitrās apstrādes:

![color_intarsia_in_round_3](../images/color_intarsia_in_round_3.webp)

Lai forša adīšana,  
Kate