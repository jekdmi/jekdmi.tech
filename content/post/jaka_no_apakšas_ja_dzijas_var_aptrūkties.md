+++
date = "2023-10-29"
title = "Vai var uzadīt jaku no apakšas, ja dzijas var aptrūkties?"

+++

Ir pagājis kāds laiks, kopš mana pēdējā bloga ieraksta, bet man nesen bija adīšanas eksperiments, ar ko gribēju padalīties. Gribēju uzzināt, vai ir iespējams uzadīt jaku, kurai ir konstrukcija no apakšas uz augšu, ja dzija ir ierobežotā daudzumā. Vai arī vēlies uzzināt?

<!--more-->

# Situācija

Dots:
- izstīdējusi un slaida deviņgadniece, kurai ir izteikts viedoklis, kas viņai patīk (kā jau šajā vecumā pieklājas :) );
- manis pašas pasen uzrakstītais apraksts jakai [Visi mazie avotiņi](https://www.ravelry.com/patterns/library/all-the-smallest-brooks), kas saka, ka izmēram "8 gadi"   
nepieciešams aptuveni 750 m un izmēram "10 gadi" - 780 m;
- tikai 2 šķeteres Maruma roku krāsojuma Merino Sport ļoti valkātājai mīļā krāsā (kopā ~ 524 m, un nē - cita krāsa noteikti nederēs!);
- jakas konstrukcija - no apakšas uz augšu, kas nozīmē, ka grūti pielāgot garumu dzijas daudzumam (adot, kamēr dzija beidzas).

Vai jakai maz ir izredzēt ieraudzīt dienas gaismu? Lai iet eksperiments!


# Plāns

- Nomērījām Hannas krūšu apkārtmēru un, tā kā viņa ir ļoti slaika, derētu izmērs **"7 gadi"**, ja vien nevajag ērtuma pielaidi (ko šoreiz pat nevaram atļauties). Šo izmēru tad arī izmantoju par paraugu;
- Vieglākais veids adīt apģērba izstrādājumus, ja dzijas daudzums varētu izrādīties nepietiekams, ir no augšas uz apakšu, lai varētu pielāgot pēc nepieciešamības, tātad vajag pielāgot instrukcijas;
- Iemesls, kāpēc šai jakai ir konstrukcija no apakšas, ir tās mežģīņraksta teilis, tātad to adīšu no apakšas uz augšu, lai nesarežģītu dzīvi;
- Tātad plāns ir adīt tādā secībā:
	- Mežģīņraksta teilis - no apakšas uz augšu, kā nosaka instrukcijas;
	- Piedurknes no augšas uz apakšu - pārrēķinot ne tikai garumu, kas ir paredzēts pēc vecuma (valkātājai 9 gadi, ne 7), bet arī pielāgojot garākām rokām (ģimenes īpatnība);
 	- Atlikusī dzija tad tiks izadīta stāvā, kas arī taps no augšas uz apakšu.
- Jakas aprakstā ir divu veidu apmales: rievotā raksta un 1x1 sviķelis. Citos gadījumos es reti izvēlos rievotā raksta apmales tik lieliem bērniem, bet šoreiz izmantošu to. Adīšanas virziena maiņa parasti ir vizuāli redzama (vismaz manos adījumos) un man ir cerība, ka rievotas raksts palīdzēs paslēpt šo pārejas punktu.

	
# Kā es to paveicu?

![round_yoke_unfinished](../images/round_yoke_unfinished.jpg)
*Gandrīz pabeigts teilis, var redzēt pagaidu uzmetuma oranžo dziju*

Lai adītu teili no apakšas uz augšu:
- Uzmetu ar pagaidu uzmetumu valdziņu skaitu, kas nepieciešams teiļa platākajā daļā: 244 valdziņi, saskaņā ar aprakstu;
- Pēc instrukcijas uzadu mēnestiņu, izmantojot nepabeigtās rindas un turpinu ar mežģīņraksta teili ar mazu izņēmumu:
	- Izlaižu shēmas 45.rindā apmetumu, lai padarītu kakla izgriezumu ciešāku;
- Pēc tam, kad teilis ir pabeigts, atārdu pagaidu uzmetumu un uzceļu valdziņus uz adatām;
	- Jāatcerās, ka adot uz otru pusi parasti uzceļot ir par 1 valdziņu mazāk, es izvēlējos to ignorēt un "paņēmu" šo valdziņu no mugurpuses, vēlāk sadalot valdziņus;
- Papildus uzadīju pāris rindas teilim, to pagarinot valkātājai vajadzīgajā dziļumā.

![first_fit_check](../images/first_fit_check.jpg)
*Pirma piemērīšana - nav slikti, bet cerams, ka mitrā apstrāde padarīs to nedaudz brīvāku!*

- Tālāk es atdalīju stāvu no piedurknēm, izmantojot apraksta skaitļus (izņemot to 1 valdziņu, ko noņēmu no mugurpuses un kā trūkums radās no pagaidu uzmetuma specifikas)
- Es pārrēķināju piedurkņu noraukumus pēc valkātājas roku garuma, veicot noraukumus (pieaudzējumu vietā) katrā 11.rindā pilnas 9 reizes;
- Pabeidzu piedurknes ar 1x1 sviķeli un tubulāro noraukumu.

![back_view_finished](../images/back_view_finished.jpg)
*Pabeigts un izmazgāts - skats no mugurpuses*

Tad, cik nu man atlika dzijas, adīju stāvu. Kad likās, ka dzija nupat beigsies, uzadīju rievotā raksta apmali (1 vai 2 rindas vairāk, nekā aprakstā teikts, lai maksimāli izmantotu dziju. Man palika vien neliels dzijas kušķītis, ko parasti glabāju, ja nu jāveic kādi lāpīšanas/labošanas darbi nākotnē.

Visbeidzot, pogu piešūšana (mans nemīļākais solis jaku tapšanā), mazgāšana un urrā - laimīga valkātāja!

![all_the_smallest_brooks_finished](../images/all_the_smallest_brooks_finished.jpg)
*Pabeigts un izmazgāts - skats no priekšpuses*

# Secinājumi

- Viens no iemesliem, kāpēc mans eksperiments bija veiksmīgs - pēc krūsu apkārtmēra man ir slaika meita, citādi jaka ar šo dzijas daudzumu būtu daudz par īsu!
- Arī kā ir šobrīd, pie tā ātruma, kā bērni šajā vecumā aug, ilgi jaka nederēs - nav nekādas augšanas rezerves.
- Hanna ir laimīga, un arī es - man līdz galam neticējās, ka mums šis izdosies, tomēr starpība starp vajadzīgo dziju un esošo ir ļoti liela!
- Es varētu iegūt nedaudz ērtuma pielaides, ja paņemtu adatas par izmēru lielākas, nekā paredzēts adīšanas blīvumam (bet atkal ne vairākus izmērus lielāku, lai adījums nav pārāk irdens)
- Šis eksperiments man ļāva arī ieskatīties aprakstā, ko rakstīju pasen, atklāt, ka tā stils ir stipri novecojis pēc maniem tekošajiem standartiem (tas tomēr ir mans pirmais dizainētais apģērba gabals!), tā kā es pa ziemu plānoju to pārstrādāt, pārrēķināt un pārpublicēt.