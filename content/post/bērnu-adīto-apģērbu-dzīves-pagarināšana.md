+++
date = "2021-04-04"
title = "Bērnu adīto apģērbu dzīves pagarināšana"

+++

Kad bērns izaug no sava mīļākā džempera, vai adāt jaunu? Vai mēģināt pagarināt džempera dzīvi vēl par kādu mazu sprīdi?

Manas abas meitas ir slaidas un parasti strauji aug garumā. Bieži vien es atklāju (pēkšņi!), ka apģērbs platumā joprojām tīri labi der, bet piedurknes ir sen par īsu un, iespējams, arī stāvu nebūtu slikti pagarināt.

Parasti man ir "salabo-to-svētdienas", kad visus iekrātos lāpām/labojumdarbus apdaru visus reizē. Varētu gan rasties jautājums - kāpēc pagarināt dzīvi, ja var uzadīt jaunu? Mūsu ģimenē tam ir divi galvenie iemesli - pieķeršanās mīļākajām lietām un ilgspējība.

<!--more-->

Kā tas parasti notiek ar bērniem, manas meitas ļoti pieķeras daļai no maniem adījumiem (un daļa netiek uzvilkta ne reizi, izņemot reizi, kad tas jānofotografē). Un, ja es zinu, ka džemperis vai jaka ir viena no mīļākajiem Hannai vai Sofijai, parasti tai tiek pagarināts mūžs par vēl nelielu sprīdi.

Otrkārt, mēs mēģinām mācīt nemest ārā lietas, kas nav ideālas vai saplīsušas, bet sākumā mēģināt tās labot. Ir diezgan viegli pagarināt piedurknes vai stāvu par dažiem centimetriem vecākiem džemperiem un jakām, īpaši, ja tie ir adīti no augšas uz leju. Jakām gan mēdz būt nedaudz sarežģītāk - tas ir atkarīgs, kādā veidā ir adītas pogu aizdares - vienlaicīgi ar jakas stāvu vai pieadītas vēlāk.

Piemēram, es pilnībā noārdīju aproces šai Hannas jakai (pārāk novalkājušās divos gados), pieaudīju klāt kādus 4cm un pāradīju valnīti. Stāvs šai jakai jau sākotnēji bija pagarināts un joprojām labi der. Pēc tam ilga vannošanās, maiga izmazgāšana un būs tikpat kā jauna jaka!

![longer_life_1](../images/longer_life_1.webp)
*Piedurkņu pieadīšana un aproču nomaiņa*

### Ko darīt, ja adījums ir adīts no apakšas?

Ko darīt, ja jāpagarina piedurknes vai stāvs jakai vai džemperim, kas adīti no apakšas uz augšu?

Kā jau droši vien zināt, adījumus nav iespējams atārdīt no uzmetuma malas. Šajā gadījumā jums vajadzēs šķēres, drosmi un nedaudz uzticēšanās sev ;)

Īsumā - jūs varat vienkārši nogriezt uzmetuma rindu vai pilnība novalkātas aproces, un tad ir iespējams adījumu izādīt arī pretēji adīšanas virzienam. Es parasti cenšos nogriezt par vienu rindu mazāk un tad atārdīt to pēdējo rindu, uzceļot valdziņus uz adatām. Tiklīdz valdziņi ir uz adatām un pavediens ir atrasts, var uzsākt atjaunošanas darbus.

Piemēram, es nogriezu aproces Hannas "Visi mazie avotiņi" jakai. Šobrīd es nogriezu tikai aproces, bet darīšu to pašu arī stāvam, kas šīs jakas gadījumā ir pavisam viegli, jo pogu aizdare ir adīta vienlaicīgi ar jaku. Domāju, ka vairāk problēmu sagādās atrast piemērotas papildus pogu vai divas, kas šobrīd nav viegls uzdevums :)

![longer_life_2](../images/longer_life_2.webp)

Vai jūs labojat bērnu drēbes vai pagarināt to dzīvi?

Lai forša adīšana,  
Kate